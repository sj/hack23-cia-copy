<documentcontentdata xmlns="http://documentcontent.riksdagen.external.model.cia.hack23.com/impl">
den 
18 juni

Fråga 

2009/10:916 
Diskriminering av synskadade 

av 
LiseLotte Olsson 
(v)

till statsrådet Cristina Husmark Pehrsson (m)

Den 17 februari meddelade arbetsdomstolen, AD, i en 
dom att Försäkringskassan inte utsatt Marie-Louise Jungelin för diskriminering 
när man nekat henne anställning på grund av hennes synnedsättning. AD anser att 
det inte är skäligt att Försäkringskassan skulle vidta de stöd- och 
anpassningsåtgärder som hade behövts för att erbjuda Marie-Louise den tjänst 
som hon var kvalificerad för.

Domen är bland annat ett resultat av att 
skrivningen om ”skälig anpassning” i diskrimineringslagen öppnar 
för en alltför vid tolkning och av att vi fortfarande i Sverige inte har 
lagstiftning mot diskriminering på grund av otillgänglighet. Detta gör att 
denna prejudicerande dom i AD får förödande konsekvenser för liknande fall i 
framtiden.

Formuleringen 
”skälig anpassning”, visar sig alltså vara kontraproduktiv. Om en 
så stor och tongivande myndighet som Försäkringskassan, som ju också har 
sektorsansvar för att förverkliga de handikappolitiska målen, kan komma undan 
med att inte helt behöva bevisa att föreslagna och rimliga åtgärder inte är 
skäliga, då kan ju vilken arbetsgivare som helst komma undan med detta.

Med anledning av ovanstående vill jag fråga 
statsrådet:

Vilka åtgärder avser statsrådet att vidta för att 
komma till rätta med här beskrivna diskriminerande konsekvenser, så att även 
personer med funktionsnedsättning kan delta på jämlika villkor såväl i 
arbetslivet som i övriga samhället?
</documentcontentdata>	